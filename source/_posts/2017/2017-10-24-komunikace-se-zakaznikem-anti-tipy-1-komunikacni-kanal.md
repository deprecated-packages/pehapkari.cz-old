---
id: 46
layout: post
title: "Tipy na potopení projektu: #1 Trvejte na oblíbeném komunikačním kanále"
perex: |
 Existuje tisíc a jeden způsobů, jak podělat projekt, a v našem seriálu si některé ukážeme. Dnes bych rád mluvil o **způsobu komunikace**.
author: 28
tweet: "Urodilo se na blogu: Tipy na potopení projektu: #1 Trvejte na oblíbeném komunikačním kanále #communication"
---

Někdo si rád **pokecá**, jiný posílá **e-maily**, geek zásadně **zprávy**. Projekt můžete s minimem úsilí potopit hned na začátku, když budete jeho kontext probírat výhradně přes Messenger. I když se ale zapomenete a kývnete na schůzku nebo telefonát, můžete projekt stihnout zabít ještě později - třeba tím, že nepořídíte zápis.

## Ze života hmyzu

Nastoupil jsem jako externista do rozjetého projektu větší organizace. Vedoucí jednoho oddělení pracoval s programátorem jiného oddělení na rozšíření informačního systému. Na uvítanou jsem dostal **kilometr dlouhý e-mail**, jehož historie sahala rok zpátky. Nedával mi vůbec smysl, ale doufal jsem, že se chytnu, když ho začnu číst od konce. Bohužel.

Začínal **zadáním, které bylo příliš obecné**. Programátor položil několik otázek, dostal podobně **mlhavé odpovědi** a takhle to pokračovalo. Doba mezi odpověďmi se prodlužovala, **frustrace hráčů rostla**. Programátor se pokoušel zadání splnit, hodně toho naprogramoval, hodně změnil a podle toho aplikace vypadala. **Nakonec podal výpověď.**

Mohl jsem na e-mail odpovědět zase e-mailem, tradice je tradice :-) Zeptat se na dvě nejdůležitější věci v naději, že zbytek se objasní později. Pinkali bychom si takhle e-maily, než by mi došla trpělivost a utekl bych taky.

Místo toho jsem usoudil, že **e-mailem** to nepůjde, takže jsem ho používal **jen na domlouvání telefonátů a posílání zápisů**. Hned zkraje jsem přiznal, že nevím, o čem je řeč a nechal jsem si všechno vysvětlit od začátku. Strávili jsme **na Skype tři hodiny**, během kterých jsem si **dělal poznámky**. **Do druhého dne jsem udělal zápis**, abychom měli všechno ještě v čerstvé paměti. Zákazník měl k němu spoustu oprav a doplnění, které jsem moc nechápal. Domluvil jsem si **další hovor** a za dvě hodiny jsme to doklepli. Opět jsem poslal **zápis, opravené zadání, a bylo hotovo**.

## Kdo za to může

Aby bylo jasno: problém nebyl v tom, že by původní programátor blbě chápal, nebo zákazník nevěděl, co chce. Zákazník byl vizionář, měl výbornou představu o tom, k čemu a zhruba jak má aplikace sloužit. Jen to **nedokázal popsat**. Programátor uměl dobře programovat, ale **bez stabilního zadání neměl šanci**. **Chyba byla v tom, že řešili nejasnosti přes e-mail.**

**Na začátku projektu** je klíčové se zadavatelem **mluvit** a pomoci mu doladit detaily nebo i celý koncept. Později, když je rámcově už všechno jasné a potřebujete od něj jen **malá rozhodnutí**, můžete zkusit **e-mail nebo zprávy**. Záleží ale na konkrétním člověku a množství informací, které potřebujete probrat.

## Takže si to shrneme

1. Vyžádejte si od zákazníka zadání e-mailem nebo v dokumentu.
2. Po přečtení se sejděte nebo spojte telefonem. Proberte všechno do detailu, dělejte si poznámky.
3. Napište zápis a dejte ho zákazníkovi schválit.

## Co dál

Příští tip bude o špatném zadání. Výborná zbraň pro zpoždění nebo úplné rozstřelení projektu :-)

*O volbě správného komunikačního kanálu i jiných věcech si **přijďte popovídat na [školení Tvorba zadání a komunikace se zákazníkem](https://pehapkari.cz/vzdelavej-se/#tvorba-zadani-a-komunikace-se-zakaznikem)**.*
